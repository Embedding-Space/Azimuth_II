{
  "page_id": 1471987,
  "title": "ปฏิทินฮินดู",
  "url": "https://th.wikipedia.org/wiki/%E0%B8%9B%E0%B8%8F%E0%B8%B4%E0%B8%97%E0%B8%B4%E0%B8%99%E0%B8%AE%E0%B8%B4%E0%B8%99%E0%B8%94%E0%B8%B9",
  "text": "ปฏิทินฮินดูเรียกอีกอย่างว่าปัญจางคะ (สันสกฤต: पञ्चाङ्ग) เป็นปฏิทินสุริยจันทรคติแบบหนึ่งที่ใช้กันทั่วไปในอนุทวีปอินเดียและเอเชียตะวันออกเฉียงใต้ โดยมีรูปแบบที่แตกต่างกันไปในแต่ละภูมิภาคเพื่อวัตถุประสงค์ทางสังคมและศาสนาฮินดู ปฏิทินเหล่านี้มีแนวคิดพื้นฐานที่คล้ายคลึงกันสำหรับการบอกเวลา โดยอิงตามปีฤกษ์สำหรับรอบสุริยคติ และมีการปรับรอบจันทรคติทุกๆสามปี แต่จะแตกต่างกันในการเน้นที่รอบดวงจันทร์หรือรอบดวงอาทิตย์ รวมถึงชื่อของเดือนต่างๆ และช่วงเวลาที่กำหนดให้เป็นจุดเริ่มต้นของปีใหม่\nปฏิทินฮินดูที่ได้รับการศึกษาและเป็นที่รู้จักมากที่สุดคือ ศาลิวาหนะศกะ (อิงจากกษัตริย์ศาลิวาหนะ ซึ่งเป็นปฏิทินประจำชาติของอินเดียด้วย) ที่ใช้ในภูมิภาคเดคคานทางตอนใต้ของอินเดีย และวิกรมสังวัต (หรือปฏิทินพิกรมี) ที่ใช้ในเนปาลและภูมิภาคทางตอนเหนือและตอนกลางของอินเดีย ซึ่งทั้งสองปฏิทินนี้เน้นที่รอบจันทรคต โดยปีใหม่ของปฏิทินเหล่านี้จะเริ่มต้นในฤดูใบไม้ผลิ\nในบางภูมิภาค เช่น รัฐทมิฬนาฑูและรัฐเกรละ จะเน้นย้ำวัฏจักรสุริยะ และเรียกระบบนี้ว่าปฏิทินทมิฬ (แม้ว่าปฏิทินทมิฬจะใช้ชื่อเดือนเหมือนกับที่ใช้ในปฏิทินฮินดู) และปฏิทินมาลายาลัม ซึ่งมีต้นกำเนิดในช่วงครึ่งหลังของสหัสวรรษที่ 1 แห่งคริสตศักราช\nปฏิทินฮินดูบางครั้งเรียกว่าปัญจางคัม (पञ्चाङ्गम्) ซึ่งในอินเดียตะวันออกรู้จักกันในชื่อปันจิกาด้วย\nแนวคิดการออกแบบปฏิทินฮินดูโบราณยังพบได้ในปฏิทินบาบิโลเนี ปฏิทินจีน และปฏิทินฮีบรู แต่มีความแตกต่างจากปฏิทินเกรกอเรียน โดยในขณะที่ปฏิทินเกรกอเรียนปรับความไม่สอดคล้องระหว่างรอบจันทรคต 12 รอบ (354 วันจันทรคติ)  กับวันสุริยคติประมาณ 365 วันด้วยการเพิ่มวันเข้าไปในเดือนต่างๆ แต่ปฏิทินฮินดูจะรักษาความสมบูรณ์ของเดือนจันทรคติไว้ และแก้ปัญหาด้วยการแทรกเดือนเต็มพิเศษเข้าไปทุกๆ 32-33 เดือน เพื่อให้แน่ใจว่าเทศกาลและพิธีกรรมที่เกี่ยวข้องกับฤดูกาลเพาะปลูกจะตรงกับช่วงเวลาที่เหมาะสมตามฤดูกาล",
  "char_count": 1643,
  "fetch_date": "2025-11-12T11:41:35.124941"
}