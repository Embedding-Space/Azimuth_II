{
  "page_id": 249898,
  "title": "ทริลเลอร์ (เพลง)",
  "url": "https://th.wikipedia.org/wiki/%E0%B8%97%E0%B8%A3%E0%B8%B4%E0%B8%A5%E0%B9%80%E0%B8%A5%E0%B8%AD%E0%B8%A3%E0%B9%8C_(%E0%B9%80%E0%B8%9E%E0%B8%A5%E0%B8%87)",
  "text": "ทริลเลอร์ (อังกฤษ: Thriller) เป็นซิงเกิลของนักร้องชาวอเมริกัน ไมเคิล แจ็คสัน แต่งโดยร็อด เทมเพอร์ตัน และโปรดิวซ์โดยควินซี โจนส์ เป็นซิงเกิลลำดับที่ 7  ในอัลบั้มทริลเลอร์ และเป็นลำดับสุดท้ายที่ปล่อยในสังกัดอีพิกเรเคิดส์ จากอัลบั้มในชื่อเดียวกันที่วางขายในปี ค.ศ. 1982  หลังจากที่ปรากฏในรูปแบบมิวสิกวิดีโอความยาว 14 นาที ออกอากาศทางเอ็มทีวี โดยตัวเอ็มวีที่ถ่ายทำเมื่อวันที่ 2 ธันวาคม ค.ศ. 1983 แจ็คสันใส่ชุดธีมฮาโลวีนในการแสดงครั้งนั้น ตั้งแต่ปลายปี ค.ศ. 1983 ซิงเกิลนี้ขึ้นถึงอันดับสี่ในสหรัฐอเมริกา และอันดับสิบในประเทศอังกฤษ ทริลเลอร์ถูกปล่อยเป็นซิงเกิลเมื่อวันที่ 23 มกราคม ค.ศ. 1984\nทริลเลอร์ แต่งโดยร็อด เทมเพอร์ตัน และโปรดิวซ์โดยควินซี โจนส์ มีศิลปินรับเชิญคือ วินเซนต์ ไพรซ์ นักแสดงชาวอเมริกันช่วยร้องท่อนแร็พให้  เพลงนี้ถือเป็นเพลงประจำตัวเพลงหนึ่งของแจ็กสัน ส่วนหนึ่งเนื่องจากความสำเร็จของมิวสิกวิดีโอ ซึ่งได้รับการบันทึกสถิติโลกกินเนสส์ว่าเป็น \"มิวสิกวิดีโอที่ประสบความสำเร็จที่สุด\" ขายได้มากกว่า 9 ล้านชุด \nมิวสิกวิดีโอเขียนบทและกำกับโดยจอห์น แลนดิส ผู้กำกับภาพยนตร์ที่มีชื่อเสียงจากภาพยนตร์ The Blues Brothers (1980)  และภาพยนตร์สยองขวัญ An American Werewolf in London  (1981)  โดยไมเคิลร่วมเขียนบท และแสดงนำคู่กับโอลา เรย์ อดีตนางแบบนิตยสารเพลย์บอย ถ่ายทำในรูปแบบภาพยนตร์สั้น ในแนวภาพยนตร์มนุษย์หมาป่าและซอมบี้สยองขวัญ  ด้วยงบประมาณสูงถึง 500,000 ดอลลาร์สหรัฐ  ออกอากาศครั้งแรกในช่วงก่อนวันหยุดเทศกาลคริสต์มาสปี ค.ศ. 1983  ถูกเรียกให้เปิดซ้ำ ๆ ถึงชั่วโมงละสองครั้ง  และได้รับรางวัลแกรมมี ในสาขามิวสิกวิดีโอยอดเยี่ยมประจำปี ค.ศ. 1985 และติดอันดับ 1 ของ \"100 อันดับมิวสิกวิดีโอยอดเยี่ยมเท่าที่เคยมีการสร้างมา\" ของช่องเอ็มทีวี",
  "char_count": 1535,
  "fetch_date": "2025-11-12T11:41:22.661582"
}