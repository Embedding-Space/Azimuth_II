{
  "page_id": 1321996,
  "title": "วัดต้นสน (จังหวัดชลบุรี)",
  "url": "https://th.wikipedia.org/wiki/%E0%B8%A7%E0%B8%B1%E0%B8%94%E0%B8%95%E0%B9%89%E0%B8%99%E0%B8%AA%E0%B8%99_(%E0%B8%88%E0%B8%B1%E0%B8%87%E0%B8%AB%E0%B8%A7%E0%B8%B1%E0%B8%94%E0%B8%8A%E0%B8%A5%E0%B8%9A%E0%B8%B8%E0%B8%A3%E0%B8%B5)",
  "text": "วัดต้นสน เป็นวัดราษฎร์สังกัดคณะสงฆ์ฝ่ายมหานิกาย ตั้งอยู่ในตำบลบางปลาสร้อย อำเภอเมืองชลบุรี จังหวัดชลบุรี มีเนื้อที่วัดทั้งหมด 15 ไร่ 1 งาน 24 วา มีที่ธรณีสงฆ์ 206 ไร่ อยู่ห่างจากวัดใหญ่อินทารามราว 300 เมตร\nวัดต้นสนตั้งวัดเมื่อ พ.ศ. 2402  จากคำโคลงที่ปรากฏหลักฐานอยู่ว่า พระยาชลฯ เป็นผู้สร้างและอุปถัมภ์วัดนี้ ไม่ปรากฎปีที่แน่นอนว่าท่านเป็นผู้ใด สมัยหนึ่งวัดนี้เคยใช้เป็นที่สอบธรรมสนามหลวง และใช้เป็นสถานที่คัดเลือกทหาร วัดได้รับพระราชทานวิสุงคามสีมา เมื่อ พ.ศ. 2410 เขตวิสุงคามสีมากว้าง 8.70 เมตร ยาว 15.55 เมตร ชื่อของวัดมีที่มาจากเดิมภายในบริเวณวัดมีต้นสน ขนาดใหญ่เป็นจำนวนมาก และมีอยู่ต้นหนึ่งขนาดใหญ่มาก \nวัดต้นสนเป็นศิลปะผสมผสานระหว่างไทย-จีน เป็นวัดเก่าแก่คู่เมืองชลอีกแห่งหนึ่งตั้งอยู่ท่ามกลางชุมชนชาวจีนโบราณ ศิลปกรรมตกแต่งภายในวัดจึงเป็นแบบไทย-จีน อุโบสถมีเสานางเรียงรอบรับปีกชายคาของระเบียงที่สามารถเดินได้รอบอุโบสถ มุมอุโบสถ ด้านนอกประดิษฐานใบเสมาที่ระดับฐานบัวของอาคาร หลังคาอุโบสถมีช่อฟ้า ใบระกา และหางหงส์ประดับกลางหน้าบันปั้นปูนเป็นลายเทพนมบนพื้นลายดอกไม้ โดยนำกระเบื้องเคลือบอย่างจีนมาประดับตกแต่ง เช่นเดียวกับกรอบประตูหน้าต่างด้านนอก ซึ่งเป็นที่นิยมของชาวจีน",
  "char_count": 1075,
  "fetch_date": "2025-11-12T11:41:12.143392"
}